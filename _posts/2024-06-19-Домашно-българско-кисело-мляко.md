---
title: Домашно българско кисело мляко
date: 2024-06-19 7:20:00 +0300
categories: [Рецепти,Традиционни]
tags: [рецепта,кисело мляко,традиционно,българско,краве,козе,овче,закваска,каймак,лактобацилус,булгарикус,стрептококус,Lactobacillus,bulgaricus,Streptococcus,thermophilus,йогурт,fermented,bulgarian,yogurt]   # TAG names should always be lowercase
img_path: /assets/img/posts_images/bulgarian-yogurt/
image:
  path: bulgarian-yogurt-post.jpg
  width: 800
  height: 500
  alt: Млекарници и мандри под път и над път, а българско кисело мляко - никъде!
---

Оказва се, че в последно време, традиционно българско кисело мляко е почти невъзможно да се намери в магазините за хранителни стоки. Още по-абсурдното е, че вече на всеки ъгъл има млекарница, където ситуацията не е по-различна. А за така наречените *"фермерски пазари"* и *"помаци от Родопите"* - да не говорим. Ядем нещо, което и ние не знаем как се казва. Сухо мляко, палмова мазнина, подобрители, овкусители, консерванти, хормони, антибиотици... Списъкът с *"благинки"* няма край. В най-добрия случай, крайният продукт е произведен от краве мляко, но ще бъде стерилизиран. Добре, но какъв е смисълът от консумацията на кисело мляко, ако в него няма живи бактерии?

Възможни са различни начини за приготвяне на традиционно българско кисело мляко. Тук ще се спра на двата най-лесни. При всички случаи, най-трудната част, е да се сдобиете с истинско прясно мляко от пасищно отглеждано животно.

## МЕТОД 1: С ДОМАШНО КИСЕЛО МЛЯКО

### **ПРОДУКТИ**

| Продукт                    |Количество  |Мярка   |
|:---------------------------|:----------:|:------:|
|Прясно краве мляко - свежо  |5           |л.      |
|Домашно кисело мляко        |580         |мл.     |

### **ТЕХНОЛОГИЯ**

- В голяма тенджера с тежко дъно и вместимост поне седем литра, прецеждаме прясното мляко;
- Включваме котлона на 80% от максималната мощност и поставяме похлупак.
- Дебнем зорко, тъй като млякото обича да извира от тенджерата.
- След като заври, сваляме от котлона и оставяме млякото да изстива, до около **53<sup>o</sup>C**. Не махаме похлупака. Процесът може са отнеме и час.
- Изваждаме киселото мляко от хладилника за да се темперира.
- Ако бързаме, можем да потопим тенджерата в голям леген със студена вода. Внимаваме да не преохладим млякото!
- Разливаме млякото в десет буркана от 580мл., два пръста под ръба.
- Температурата на прясното мляко в бурканите вече е спаднала до **47<sup>o</sup>C - 45<sup>o</sup>C**.
- Във всеки буркан, поставяме по една пълна супена лъжица с връх домашно кисело мляко. Не е нужно да разбъркваме. В буркана, от който сме взели киселото мляко, трябва да остане около една супена лъжица с връх.
- В тенджерата трябва да е останало около половин литър мляко. То ще ни послужи да заквасим бурканчето, от което сме взели киселото мляко. Като краен резултат, ще получим единадесет буркана кисело мляко.
- Завинтваме капачките на бурканите.
- Нареждаме бурканите плътно един до друг. Повърхността трябва да бъде дървена и постлана с вълнено покривало.
- Завиваме старателно с две три вълнени одеяла.
- Оставяме така около седем до осем часа. Продълнителността зависи от температурата, качеството на прясното мляко и закваската.
- Ако се е сгъстило и на повърхността е избила вода, киселото мляко е готово.
- Махаме завивките и оставяме за още 30 минути на стайна температура, за да охладим бурканите.
- Прибираме в хладилник до следващия ден. След охлаждане, киселото мляко ще се сгъсти допълнително, а водата от повърхността ще премине в млякото.

* * *

## МЕТОД 2: С ЛИОФИЛИЗИРАНА ЗАКВАСКА - LBB BY

### **ПРОДУКТИ**

| Продукт                    |Количество  |Мярка   |
|:---------------------------|:----------:|:------:|
|Прясно краве мляко - свежо  |5           |л.      |
|Закваска [**LBB BY**](https://lbbulgaricum.bg/%D0%B7%D0%B0%D0%BA%D0%B2%D0%B0%D1%81%D0%BA%D0%B8/%d0%b7%d0%b0%d0%ba%d0%b2%d0%b0%d1%81%d0%ba%d0%b0-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be-%d0%ba%d0%b8%d1%81%d0%b5%d0%bb%d0%be-%d0%bc%d0%bb%d1%8f%d0%ba%d0%be/)             |1           |бр.     |

### **ТЕХНОЛОГИЯ**

- В голяма тенджера с тежко дъно и вместимост поне седем литра, прецеждаме прясното мляко;
- Включваме котлона на 80% от максималната мощност и поставяме похлупак.
- Дебнем зорко, тъй като млякото обича да извира от тенджерата.
- След като заври, сваляме от котлона и оставяме да изстива до **50<sup>o</sup>C**. Не махаме похлупака.
- Ако бързаме може да потопим тенджерата в голям леген със студена вода. Внимаваме да не преохладим!
- Изваждаме лиофилизираната закваска от хладилника и изсипваме в купичка.
- С помощта на лъжица, загребваме топло прясно мляко от повърхността, където е най-охладено и добавяме на порции към закваската. Разбъркваме нежно през цялото време. Обикновено, десетина супени лъжици са достатъчни, за да се темперират млечнокиселите бактерии и да се получи хомогенна смес.
- Докато сме се занимавали със закваската, температурата на млякото е спаднала до **45<sup>o</sup>C - 46<sup>o</sup>C**, което е идеалният момент да излеем сместа от купичката в тенджерата.
- Разбъркваме добре.
- Разливаме млякото в десет буркана от 580мл.
- Завинтваме капачките на бурканите.
- Нареждаме бурканите плътно един до друг. Повърхността трябва да бъде дървена и постлана с вълнено покривало.
- Завиваме старателно с две три вълнени одеяла.
- Оставяме така около шест часа. Продължителността зависи от температурата, изходната суровина и силата на закваската.
- Ако се е сгъстило и на повърхността е избила вода, киселото мляко е готово.
- Махаме завивките и оставяме за още 30 минути на стайна температура за да охладим бурканите.
- Прибираме в хладилник до следващия ден. След охлаждане, киселото мляко ще се сгъсти допълнително, а водата от повърхността ще премине в млякото.

>В случай, че като изходна суровина, сме използвали качествено пълномаслено домашно прясно мляко, на повърхността на готовото киселото мляко ще се образува жълт слой каймак. Дебелината зависи изцяло от маслеността на изходната суровина.
{: .prompt-info }

> **Внимание!**
>
> Посочените методи са тествани само и единствено за приготвяне на краве кисело мляко! Ако разполагате с овче или козе прясно мляко, вероятно ще се наложи да коригирате температурата, при която протича процесът на заквасване.
{: .prompt-warning }

> **Тънкости при приготвяне на домашно краве кисело мляко:**
>
> - Преди да налеете прясното мляко в тенджерата, изплакнете я със студена вода и не подсушавайте;
> - Нв включвайте котлона на максимална степен, за да не загорите млякото;
> - Варете и охлаждайте прясното млякото под похлупак;
> - Не облизвайте нищо, което след би докоснало млякото;
> - Ако в стаята е стъдено, поставяйте допълнително одеяло;
> - Когато квасите с помощта на кисело мляко, използвайте буркан, който не е отварян;
> - Ако не разполагате с кухненски термометър, за температурата на млякото може да се ориентирате по така наречения *бабешки метод*: Потапяте кутрето на ръката в млякото и ако издържите десет секунди, значи е достатъчно охладено. Трябва да чувствате температурата на ръба на търпимото, а не да е комфортно - приятно топло.
{: .prompt-tip }

> **Вероятни причини за неуспех, при заквасване на кисело мляко:**
>
> - Преохладили сте прясното мляко;
> - Лиофилизираната закваската е стара или не е съхранявана добре;
> - Опитвате да заквасите със старо кисело мляко;
> - Дълго време квасите с ваше домашно кисело мляко и бактериите вече са *"изтощени"*;
> - Опитвате се да заквасите с кисело мляко от магазина;
> - Облизвали сте лъжицата с която сте бъркали млякото;
> - Не сте завили добре бурканите;
> - Одеялата са били много тънки или не са били достатъчни;
> - Времето за заквасване, не е било достатъчно или е било прекалено дълго.
{: .prompt-tip }

## **СЕРВИРАНЕ**

Аз обичам да си го хапвам направо от буркана! Лятно време - предимно под формата на таратор или айрян. А с ягодки? А с медец? А с бисквитки? А с ...? Идеите нямат край!

> **Не забравяйте!**
>
> Запазете един **неотварян** буркан за следващото квасене! Аз съм маркирал един от бурканите с помощта на червен ластик. Така всички знаят, че там не се пипа. 👮
{: .prompt-danger }

## **ГАЛЕРИЯ**

![Домашно българско кисело мляко](bulgarian-yogurt-01.jpg){: .shadow width="200" height="200" style="max-width: 60%" .normal}
![Домашно българско кисело мляко](bulgarian-yogurt-02.jpg){: .shadow width="200" height="200" style="max-width: 60%" .normal}
