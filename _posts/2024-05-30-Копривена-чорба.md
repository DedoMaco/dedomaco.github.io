---
title: Копривена чорба
date: 2024-05-30 16:20:00 +0300
categories: [Рецепти,Чорби]
tags: [рецепта,зеленчуци,зеленчукова,супа,чорба,коприва,застроена,застройка,пролет]   # TAG names should always be lowercase
img_path: /assets/img/posts_images/nettle-soup/
image:
  path: temp-post.jpg
  width: 800
  height: 500
  alt: Застроена копривена чорбица - еликсир за мераклийската душица.
---

Няма да губя време в обяснения, колко е полезна копривата. Мен по-скоро ме вълнуват вкусовите качества на тази трева. Важно е да се сдобием с прясно набрана коприва. Ако я берете сами, старайте се да събирате само листата от връхчетата. При правилно събиране, няма да имате нужда от ръкавици, тъй като на върха се намират най-младите и крехки листенца, които няма да ви причиняват дискомфорт, по известен като *парене* или *жулене*. Въпреки, че застроената чорба от коприва е гъста и доста засищаща, практиката показва, че една порция никога не стига.

## **ПРОДУКТИ**

| Продукт                    |Количество  |Мярка   |
|:---------------------------|:----------:|:------:|
|Картофи - среден размер     |4           |бр.     |
|Моркови                     |5           |бр.     |
|Коприва                     |100         |гр.     |
|Лук - малки глави           |2           |бр.     |
|Яйца                        |3           |бр.     |
|Кисело мляко                |250         |гр.     |
|Магданоз                    |1           |връзка  |
|Масло                       |50          |гр.     |
|Фиде                        |3           |топки   |
|Морска сол                  |20          |гр.     |
|Черен пипер                 |1           |гр.     |
|Вода                        |3           |л.      |

## **ТЕХНОЛОГИЯ**

- Измиваме и обелваме зеленчуците. Картофите нарязваме на кубчета, морковите на колелца, а лукът нарязваме на ситно.
- В тенджера с вместимост поне пет литра, наливаме три литра вода и прибавяме нарязаните зеленчуци. Варим на умерен огън в продължение на 20 минути под похлупак.
- През това време, измиваме копривата и я оставяме да се отцежда.
- Прибавяме сол и черен пипер. Варим още 10 минути.
- Прибавяме връхчетата коприва и варим 10 минути.
- Ред е на фидето, което разтрошаваме с ръце. Варим три до пет минути, в зависимост от дебелината или според указанията на пакета.
- Сваляме от котлона и прибавяме маслото. Оставяме тенджерата да изстива за 10 до 15 минути.
- В голяма купа, с помощта на телена бъркалка, разбъркваме добре яйцата и киселото мляко.
- С черпак започваме да прибавяме на **малки** порции от **охладения** зеленчуков бульон към млечно-яйчената смес при постоянно разбъркване. Това продължава докато прехвърлим поне половината бульон в купата.
- Следва връщане на застройката обратно в тенджерата. Разбъркваме и сме готови.

> Когато застройваме **не** поставяме капака на тенджерата и **не** връщаме обратно на котлона за да не се пресече застройката. На следващия ден, можем да претопляме без притеснение.
{: .prompt-danger }

## **СЕРВИРАНЕ**

Топла, по възможност в по-голяма купичка. Поръсваме с прясно нарязан магданоз. За любителите на нестандартни рецепти, препоръчвам добавяне на десетина ядки сурово кашу.
