---
title: Задушен ориз
date: 2022-10-17 12:45:00 +0300
categories: [Рецепти,Гарнитури]
media_subpath: /assets/img/posts_images/steamed-rice/
tags: [рецепта,гарнитура,ориз,домашен,солено,зърнени,постно]   # TAG names should always be lowercase
image:
  path: steamed-rice-post.jpg
  width: 800
  height: 500
  alt: Задушен ориз - пухкав без слепнали зърна.
---

Колко просто звучи само - задушен ориз! Добре, но колко пъти сте искали да го сготвите, а като краен резултат сте сервирали лепкава каша? Ще ви опиша абсорбционния метод за приготвяне. Много е лесен и винаги дава безупречен резултат. Аз използвам български ориз, но методът е подходящ за почти всеки един от най-често продаваните сортове на пазара. Благодарение на тази технология, идеално се запазват ароматът и вкусовите качества. Като краен резултат ще имате перфектна гарнитура за всякакви ястия, без значение дали са с месо или със зеленчуци, а защо не и двете.

## **ПРОДУКТИ**

| Продукт                    |Количество  |Мярка   |
|:---------------------------|:----------:|:------:|
|Ориз                        |500         |гр.     |
|Масло                       |50          |гр .    |
|Морска сол                  |12          |гр.     |
|Вода                        |1           |л.      |

## **ТЕХНОЛОГИЯ**

- Измиваме старателно ориза под течаща студена вода. Оставяме го да се отцеди добре, след което измиваме повторно и отново го оставяме да се отцежда.
- В голяма тенджера наливаме един литър вода, прибавяме ориза, солта и маслото. **Не** разбъркваме!
- Включваме котлона на максимална мощност.
- Когато заври водата, еднократно разбъркваме **нежно** и поставяме плътен похлупак.
- Намаляваме котлона на минимална степен и оставяме така за 15 минути, **без** да разбъркваме и **без** да отваряме!
- Изключваме котлона. Тенджерата остава за още 30 минути без да я местим. Отново **не** отваряме и **не** разбъркваме!
- Сега вече може да отворим капака. Разбъркваме нежно с голяма вилица. Движенията са от периферията към центъра.

> *За вегани и хора, които са на пост маслото може да се замести със същото количество зехтин.*
{: .prompt-tip }

> *Технологията описана тук не е подходяща за ориз от сорта Басмати! Ако разполагате с такъв, по-добре вижте рецептата за приготвяне на [Ориз Басмати](https://dedomaco.github.io/posts/Ориз-Басмати/).*
{: .prompt-warning }

## **СЕРВИРАНЕ**

Сервира се топъл. Може да се оформя с купичка, която обръщаме в чинията за сервиране. Ако е приготвен със зехтин, може да се консумира и при стайна температура.

## **ГАЛЕРИЯ**

![Задушен ориз](steamed-rice-01.jpg){: .shadow width="200" height="200" style="max-width: 60%" .normal}