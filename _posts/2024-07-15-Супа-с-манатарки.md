---
title: Супа с манатарки
date: 2024-07-15 9:30:00 +0300
categories: [Рецепти,Чорби,Българска кухня]
tags: [рецепта,чорба,супа,гъби,манатарки]     # TAG names should always be lowercase
img_path: /assets/img/posts_images/mushroom-soup/
image:
  path: mushroom-soup-post.jpeg
  width: 800
  height: 500
  alt: Гъбена чорба и супа от манатарки нямат нищо общо!
---

Манатарката е гъба, прочула се с пленяващ аромат и неповторим вкус. За някои рецепти баба казваше: *Проста - кат гъбена чорба!* Това е факт. Супата с манатарки, е много лесна и бърза рецепта. Не изисква много продукти. Най-трудната част, е да намерите пресни манатарки. Без значение дали са борови, дъбови или бронзови. Всеки път когато видите дъното на празната купичка, главата ви ще бъде обсебена от една единствена мисъл... Ох, дали да си хапна още една купичка от таз прекрасната гъбена супичка.

## **ПРОДУКТИ**

| Продукт                    |Количество  |Мярка   |
|:---------------------------|:----------:|:------:|
|Манатарки - *"пресни"*      |1           |кг.     |
|Картофи - *"среден размер"* |4           |бр.     |
|Моркови                     |3           |бр.     |
|Глава лук                   |1           |бр.     |
|Фиде                        |3           |топки   |
|Масло                       |120         |гр.     |
|Черен пипер                 |на вкус     |с.л.    |
|Морска сол                  |15          |гр.     |
|Вода                        |2           |л.      |

## **ТЕХНОЛОГИЯ**

- Измиваме и почистваме манатарките и зеленчуците.
- Картофите нарязваме на кубчета, морковите на колелца, а лукът - възможно най-ситно.
- Манатарките режем на едри парчета.
- В тенджера стапяме маслото и поставяме ситно нарязания лук. Наливаме около сто милилитра вряла вода. Задушаваме за не повече от пет минути. Котлонът да не е на максимална степен. При мен това става на 7-ма степен от общо 9 степени.
- Следват морковите. Задушаваме и тях за пет минути.
- Ред е на картофите. Задушаваме за пет минути.
- Сега поставяме и манатарките. Доливаме още сто милилитра вода, прибавяме солта и черния пипер. Задушаваме за десет минути, като разбъркваме периодично.
- Доливаме останалата вряла вода, разбъркваме и варим половин час. Котлонът се намалява до степен позволяваща супата да ври спокойно, а не бурно. Капакът да е леко отворен.
- Остана фидето. Натрошаваме топките и прибавяме в тенджерата. Варим три минути и изключваме котлона.
- Оставяме така за поне един час.

## **СЕРВИРАНЕ**

Сервира се топла, но не и гореща. Аз предпочитам да не добавям нищо повече, за да мога да се насладя на нежния вкус и аромат.
