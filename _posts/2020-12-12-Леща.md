---
title: Леща чорба
date: 2020-12-12 19:30:00 +0300
categories: [Рецепти,Чорби,Българска кухня]
tags: [рецепта,чорба,леща,солено,зърнени,постно]     # TAG names should always be lowercase
media_subpath: /assets/img/posts_images/lentil/
image:
  path: lentil-post.jpeg
  width: 800
  height: 500
  alt: Леща - яде се гореща!
---

Лещената чорбица е винаги добре дошла на нашата трапеза. За разлика от познатата класика със запръжка и чесън, тази рецепта е пригодена за гладниците с нежни стомахчета. За жалост и тя си има един кусур - колкото и да направя, все не стига. Баба казваше: *Леща - яде се гореща!*

## **ПРОДУКТИ**

| Продукт                    |Количество  |Мярка   |
|:---------------------------|:----------:|:------:|
|Българска леща              |500         |гр.     |
|Домати - *добре узрели*     |1           |кг.     |
|Моркови                     |6           |бр.     |
|Червени чушки               |2           |бр.     |
|Глава лук                   |1           |бр.     |
|Масло                       |75          |гр.     |
|Червен пипер                |1           |с.л.    |
|Чубрица                     |2           |с.л.    |
|Мащерка                     |2           |ч.л     |
|Риган                       |1           |ч.л.    |
|Морска сол                  |15          |гр.     |
|Вода                        |1.5         |л.      |

## **ТЕХНОЛОГИЯ**

- Почистваме лещата. Измиваме добре под течаща студена вода.
- Накисваме в дълбока купа за една нощ, с около два литра вода.
- На сутринта отново измиваме старателно и прехвърляме в голяма тенджера. Наливаме литър и половина вода.
- Варим при ниска степен на котлона под плътен похлупак за 15 минути. Време е да разбъркаме.
- Ако лещата е омекнала, следват ситно нарязаните моркови, чушки, и лук, но **не и доматите!** След около 10 минути добавяме сол. Разбъркваме и продължаваме да варим на тих огън под похлупак още 10 минути.
- Ред е на предварително пасираните домати и червения пипер. Разбъркваме добре и варим на тих огън в продължение на 15 минути, отново под похлупак.
- Следват подправките. Прибавяме чубрица, мащерка и риган. Разбъркваме добре и добавяме маслото. Усилваме котлона на максимална степен и бъркаме непрекъснато до стапяне на масълцето.
- Изключваме котлона и оставяме под похлупак за поне **два часа** без да отваряме капака, за да се овкуси преди сервиране.

> *Обърнете внимание, че през цялото време готвим под плътен похлупак и ниска степен на котлона. Когато готвя не целя сгъстяване чрез изпаряване на водата, а предварително преценявам консистенцията и крайния обем, към които се стремя. Ако харесвате по-гъста леща, накрая оставете да ври десетина минутки без капак. Следващият път, налейте по-малко вода в началото - например 1.2 литра.*
{: .prompt-info }

> *За вегани и хора, които са на пост маслото може да се замести със същото количество зехтин.*
{: .prompt-tip }

## **СЕРВИРАНЕ**

Сервира се топла. Може да се овкуси допълнително със зехтин и/или оцет.

## **ГАЛЕРИЯ**

![Леща](lentil-01.jpg){: .shadow width="200" height="200" style="max-width: 60%" .normal}
