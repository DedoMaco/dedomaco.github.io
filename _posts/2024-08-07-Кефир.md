---
title: Кефир
date: 2024-08-07 9:30:00 +0300
categories: [Рецепти,Напитки]
tags: [рецепта,кефир,зърна,кефиран,мляко,напитка,дрожди,гъби,бактерии,ферментация,пробиотик]     # TAG names should always be lowercase
media_subpath: /assets/img/posts_images/kefir/
image:
  path: kefir-post.jpeg
  width: 800
  height: 500
  alt: Кефирни зърна в отлично здраве.
---

Още от дете харесвам *резливите* напитки. Боза на два или три дена, престояло кисело мляко, ферментирал сироп от бъз и други подобни. Именно поради тази причина, си приготвям кефир в домашни условия. На мен ми действа много освежаващо през летните горещини. Засищащ е, пък и жаждата утолява. Напитката е много лесна за приготвяне. Нужни са само две съставки, а именно кефирни зърна и прясно мляко в съотношение 1:10. Няма значение дали прясното мляко е краве, овче, козе, конско, магарешко или биволско. Можете да използвате както предварително сварено домашно прясно мляко, така и пастьоризирано от магазина. Всичко е въпрос на лично предпочитание. Най-обичам кефир, приготвен от току що издоено, сурово козе или овче мляко. Само трябва да съм **сигурен**, че животното е здраво!

## **ПРОДУКТИ**

| Продукт                    |Количество  |Мярка   |
|:---------------------------|:----------:|:------:|
|Кефирни зърна               |50          |гр.     |
|Прясно мляко                |500         |мл.     |

## **ТЕХНОЛОГИЯ**

- Поставяме кефирните зърна в стъклен буркан с вместимост един литър.
- Заливаме с прясно мляко.
- Поставяме съвсем леко открехната капачката на буркана. Буквално милиметър. **Не** завинтваме!
- Оставяме да престои за 12 до 24 часа при стайна температура. За край на този етап, се ориентираме по изплуването на кефирните зърна на повърхността и появата на едри въздушни мехури. Може да имаме и леко разслояване на дъното. Ако се получат два ясно разграничени слоя, воднист в долната част, заемащ почти половината обем и гъст, наподобяващ извара на повърхността, това означава, че времето за ферментация е било прекалено дълго. Спокойно! Кефирът все още е годен за употреба. Продължете смело към следващата стъпка.
- В случай, че желаем по-газиран и по-кисел вкус, завинтваме плътно капачката на буркана и го прибираме в хладилник за още 24 часа. Ако предпочитаме по-нежен и млечен вкус, направо преминаваме към следващата стъпка.
- Прецеждаме през **пластмасова** цедка /ситен гевгир/ в чист буркан.
- Отделените кефирни зърна, прехвърляме в нов буркан и отново заливаме с прясно мляко. По този начин, ще започнем приготвянето на нова доза кефир. Не е нужно да миете зърната. Аз го правя през десетина ферментации и то само ако преценя, че има нужда.
- Прецеденият кефир оставяме да престои в хладилник за още 24 часа със завинтен капак на буркана. Така ферментацията ще продължи, но с много по-бавни темпове. Този етап наричам - *узряване на кефира*.

## **СЕРВИРАНЕ**

Директно под формата на студена напитка. Смесвам го с мед, плодове, плодови сиропи, бисквитки и какво ли още не. Използвам го за приготвяне на таратор. Газираната версия, може да служи за квас при замесване на питка.

## **СЪВЕТИ ПРИ ПРИГОТВЯНЕ НА КЕФИР**

- Избягвайте приготвянето на кефир от стартерна култура в пакетче, наподобяващо суха мая. Такъв продукт, е по-лесно да си го купите готов от магазина и също го наричат, *според мен неправилно*, кефир. Имайте предвид, че получената по този начин напитка, няма нищо общо с домашно приготвения кефир от млечни кефирни зърна. Особено от гледна точка на състав и численост на полезни бактерии. Освен това, за всяка нова доза ще трябва да купувате отново и отново стартерна култура.
- Не използвайте метални съдове и прибори, освен ако не са от висококачествена неръждаема стомана.
- Не излагайте кефира и най-вече кефирните зърна, на пряка слънчева светлина.
- Не използвайте прясно мляко **без лактоза**.
- Избягвайте UHT млека.
- Не облизвайте нищо, което се докосва до кефирните зърна.
- За измиване на кефирните зърна, използвайте преварена и охладена вода. Можете да използвате и филтрирана. Хлорираната чешмяна вода, забавя развитието на дрождите и бактериите формиращи кефирните зърна.
- Не прекалявайте с миенето на кефира. Имам предвид и като продължителност и като честота. По този начин губите голяма част от бактериите и дрождите. Също така се лишавате от най-ценната съставка наречена кефиран. Това е онзи лигав слой по повърхността на зърната.
- Спазвайте добра хигиена.
- Експериментирайте! Тествайте ферментация с различни млека.  Пробвайте при различна температура, както и с различна продължителност. Това е единственият начин да получите идеалния за Вас вкус. Съотношението кефирни зърна към прясно мляко също може да варира.
- Ако разполагате с лиофилизирани кефирни зърна, е необходимо първо да ги хидратирате.
- Ако зърната са престояли повече от седем дни в млякото, Ви съветвам да не консумирате напитката.
- В случай, че имате право на избор - използвайте по-ситни кефирни зърна. Напитката от тях е с по-добро качество.
- Грижете се добре за кефирните зърна. Те са **жив** организъм! Когато са здрави и жизнеспособни - цветът им е бял. В случай, че боледуват - цветът се променя.
- **Не** консумирайте кефир приготвен от кефирни зърна, чийто цвят е различен от бял! Това е сигнал за наличие на инфекция! Ще се наложи да изхвърлите зърната.
- **Не** консумирайте кефир, от който се носи остра, натрапчива кисела миризма!

## **ЧЕСТО ЗАДАВАНИ ВЪПРОСИ ПРИ ПРИГОТВЯНЕ НА КЕФИР**

#### *Имам лактозна непоносимост. Мога ли да консумирам кефир?*

Не съм лекар и по-точно гастроентеролог. Това което зная е, че по време на ферментацията, кефирните зърна използват лактозата от прясното мляко, като източник на енергия. Следователно, в готовата напитка, количеството на тази захар с животински произход, ще бъде в значително по-малки количества. Съветвам Ви първоначално да пробвате с много малко количество. Ако Ви понесе, започнете да увеличавате постепенно количествата. Разбира се, най-добре е преди това да направите консултация със специалист.

#### *Имам непоносимост към глутен. Мога ли да консумирам кефир?*

Кефирните зърна не произвеждат глутен. Ако прясното мляко, което ще използвате не е някоя *измишльотина* - не би трябвало да имате повод за притеснение.

#### *Кефирът съдържа алкохол. Подходящ ли е за деца?*

Съдържанието на алкохол е незначително. Ако детето няма алергия към млечни продукти, не виждам причина за тревога.

#### *От къде да намеря кефирни зърна?*

Най-добре е, да попитате Ваши близки, приятели, роднини или съседи, които вече отглеждат. Само гледайте да са чисти хора! 🧐

#### *Мога ли да ускоря процеса на приготвяне на кефир?*

Можете. Факторите, които най-силно повлияват скоростта на процеса са:

- Количеството на кефирните зърна. Повече зърна - по-бърза ферментация.
- Температурата при която протича ферментацията. Повишаване на температурата с два до три градуса, значително ускорява процеса.
- Миене на зърната. Ако поставим зърната в буркана, без да са измити от предишната партида, ще ускорим процеса. Прекаленото миене на кефирните зърна забавя ферментацията, особено ако сме използвали хлорирана чешмяна вода.
- Вид и качество на прясното мляко. Бактерии, дрожди - ама и те си имат предпочитания. 😋

#### *Защо кефирът ми се разслоява за по-малко от 24 часа?*

- Вероятно го приготвяте през лятото и температурата е наближила 30<sup>o</sup>C. Пробвайте през горещите месеци да приготвяте директно в хладилник. Само имайте предвид, че първата фаза ще отнеме около 48 часа.
- Прясното мляко не е било достатъчно количество. Иначе казано, използвате повече кефирни зърна от необходимото.
- Не сте мили скоро кефирните зърна.

#### *Глътнах кефирни зърна! Какво да правя?*

Спокойно, ще живеете. Няма повод за притеснение.

#### *Как се съхраняват кефирните зърна?*

- За период от седмица до десет дена, е достатъчно да залеете зърната с прясно мляко в бурканче, да завинтите плътно капачката и да поставите в хладилник. След това прецедете и измийте кефирните зърна. Прецеденият кефир, в този случай, не е годен за консумация. За по-дълги периоди повтаряте процедурата отново и отново.
- Ако желаете да прекъснете консумацията на кефир за месец или повече, можете да замразите кефирните зърна.

#### *Как да разбера, дали се грижа правилно за кефирните зърна?*

Ако обемът на кефирните зърна нараства с времето и те са бели на цвят, то вашите нови *домашни любимци* се чувстват добре. Продължавайте в същия дух.

#### *Вече имам много кефирни зърна. Какво да ги правя?*

Раздавайте на близки, приятели, роднини и съседи. В случай, че нямате на кого да ги раздавате, можете да си ги хапвате.

## **ГАЛЕРИЯ**

![Домашно приготвен кефир](kefir-01.jpeg){: .shadow width="200" height="200" style="max-width: 60%" .normal}
