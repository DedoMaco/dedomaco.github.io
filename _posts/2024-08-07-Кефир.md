---
title: Кефир
date: 2024-08-07 9:30:00 +0300
categories: [Рецепти,Напитки]
tags: [рецепта,кефир,мляко,дрожди,гъби,бактерии,ферментация]     # TAG names should always be lowercase
media_subpath: /assets/img/posts_images/kefir/
image:
  path: kefir-post.jpeg
  width: 800
  height: 500
  alt: Кефирни зърна
---

Още от дете си падам по *резливите* напитки. Боза на два или три дена, престояло кисело мляко, ферментирал сироп от бъз и други подобни. Именно поради тази причина, си приготвям и кефир в домашни условия. На мен ми действа много освежаващо през летните горещини, а също така приятно утолява и жаждата. Напитката е много лесна за приготвяне. Нужни са само две съставки, а именно кефирни зърна и прясно мляко в съотношение 1:10. Няма значение дали прясното мляко е краве, овче или козе. Можете да използвате както предварително сварено домашно прясно мляко, така и пастьоризирано от магазина. Всичко е въпрос на лично предпочитание. Най-добре се получава с току що издоено, но трябва да сте **сигурни**, че животното е здраво!

## **ПРОДУКТИ**

| Продукт                    |Количество  |Мярка   |
|:---------------------------|:----------:|:------:|
|Кефирни зърна               |50          |гр.     |
|Прясно мляко                |500         |мл.     |

## **ТЕХНОЛОГИЯ**

- Поставяме кефирните зърна в буркан с вместимост един литър.
- Заливаме с прясното мляко.
- На този етап имаме две опции:
  - Ако желаем напитката да бъде газирана - завинтваме плътно капачката.
  - Ако **не** желаем напитката да бъде газирана - покриваме с тензух/марля прикрепен(а) с ластик.
- Оставяме да престои за 24 часа при стайна температура, като от време на време разклащаме нежно.
- Тук отново имаме две опции:
  - Ако желаем напитката да бъде по-кисела - прибираме в хладилник за още 24 часа или докато се получат два ясно разделени слоя.
  - Ако предпочитаме по-нежен и млечен вкус - преминаваме директно към следващата стъпка.
- Прецеждаме през **пластмасов** гевгир в чист буркан.
- Оставяме да престои в хладилник за още 24 часа.
- Отделените кефирни зърна прехвърляме в нов буркан и отново заливаме с прясно мляко. По този начин, ще започнем приготвянето на нова доза кефир. Аз не мия всеки път зърната.

> **Съвети**
>
> - Не използвайте метални съдове и прибори, когато работите с кефирни зърна.
> - Не облизвайте нищо, което се докосва до кефирните зърна.
> - Измивайте кефирните зърна с преварена и охладена вода, като можете да използвате и филтрирана.
> - Спазвайте добра хигиена.
> - Ако разполагате с лиофилизирани кефирни зърна, е необходимо първо да ги хидратирате.
> - Ако зърната са престояли повече от четири дни в млякото, е желателно да не консумирате напитката.
> - В случай, че имате право на избор - използвайте по-ситни кефирни зърна. Напитката от тях е с по-добро качество!
> - Грижете се добре за кефирните зърна. Те са **жив** организъм! Ако са здрави цветът им е бял, ако боледуват - цветът се променя.
> - **Не** консумирайте кефир приготвен от кефирни зърна, чийто цвят е различен от бял!
{: .prompt-tip }

## **СЕРВИРАНЕ**

Директно под формата на студена напитка. Хапвам го с мед, плодове, бисквитки и какво ли още не. Използвам го за приготвяне на таратор. Газираната версия, може да служи за квас при замесване на питка.

## **ГАЛЕРИЯ**

![Домашно приготвен кефир](kefir-01.jpeg){: .shadow width="200" height="200" style="max-width: 60%" .normal}
