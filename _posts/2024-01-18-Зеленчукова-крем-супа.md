---
title: Зеленчукова крем супа
date: 2024-01-18 09:55:00 +0300
categories: [Рецепти,Чорби]
tags: [рецепта,зеленчуци,зеленчукова,крем,супа]   # TAG names should always be lowercase
img_path: /assets/img/posts_images/vegetable-cream-soup/
image:
  path: vegetable-cream-soup-post.jpg
  width: 800
  height: 500
  alt: Рядко ще се случи, детенце да се цупи на купа зеленчукова крем супа.
---

Зеленчуци, зеленчуци и още зеленчуци. Това е, възможно най-лесната и същевременно една от най-вкусните супи. Лека, ароматна, но определено засищаща и изключително богата на микро- и макроелементи. Рецептата е подходяща за малки деца и хора с чувствителен стомах. За тези, които са на кетогенна диета или така нареченото *"кето"*, мога да кажа само едно: *Съжалявам - не става за вас!*

## **ПРОДУКТИ**

| Продукт                    |Количество  |Мярка   |
|:---------------------------|:----------:|:------:|
|Картофи - едри              |2           |бр.     |
|Сладък картоф - едър        |1           |бр.     |
|Грах - пресен или замразен  |500         |гр.     |
|Моркови                     |5           |бр.     |
|Тиквички                    |3           |бр.     |
|Пащърнак                    |3           |бр.     |
|Тиква - резен 10/10см       |2           |бр.     |
|Лук                         |1           |глава   |
|Масло                       |100         |гр.     |
|Морска сол                  |35          |гр.     |
|Черен пипер                 |1           |гр.     |
|Вода                        |2           |л.      |

> Посочените количества на продуктите са за супа с обем от 5 литра! Ако желаете различно количество, сега е моментът да нанесете нужните корекции.
{: .prompt-warning }

## **ТЕХНОЛОГИЯ**

- Измиваме, почистваме и нарязваме на едри кубчета зеленчуците.
- Поставяме ги в голяма тенджера и наливаме два литра вода. За тази рецепта използвам съд с вместимост от осем литра. Включваме котлона на максимална мощност и поставяме капака на тенджерата.
- След като заври водата, намаляваме котлона на ниска степен. Целта е супата да ври спокойно под похлупак. При мен това става при степен 4 от общо 9. Варим половин час.
- Следват солта и черният пипер. Разбъркваме и варим още десет минути.
- Сваляме тенджерата от котлона и изчакваме поне десет минути, за да може зеленчуковият бульон леко да се охлади.
- Започваме внимателно да пасираме директно в тенджерата, като постепенно увеличаваме оборотите на пасатора, ако разбира се имаме такава опция. Процесът трае до получаване на гладка, хомогенна консистенция.
- Поставяме тенджерата обратно на котлона и прибавяме маслото. Включваме котлона на една или две степени преди максималната. Необходимо е постоянно да разбъркваме, тъй като в противен случай рискуваме да се получи загар по дъното на тенджерата. Варим десет минути. В случай, че супата се сгъсти повече от желаното, може да прибавим на порции гореща вода до достигане на желаната консистенция.

> *За вегани и хора, които са на пост маслото може да се замести със същото количество зехтин.*
{: .prompt-tip }

## **СЕРВИРАНЕ**

Топла, по възможност в по-голяма купичка. За още по-нежна и кремообразна консистенция, може да се прибави готварска сметана. Друга подходяща добавка са крутоните.
