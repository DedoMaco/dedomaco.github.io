---
title: Кремообразни бъркани яйца
date: 2025-07-30 21:30:00 +0300
categories: [Рецепти,Яйца]
tags: [рецепта,яйца,кокоши,жълтък,белтък,протеини]     # TAG names should always be lowercase
media_subpath: /assets/img/posts_images/scrambled-eggs/
image:
  path: scrambled-eggs-post.jpeg
  width: 800
  height: 500
  alt: Кремообразните бъркани яйца са рецитал за небцето!
---

Ако търсите върховно кулинарно удоволствие с минимум усилия, тази рецепта не е за изпускане. Не, не се шегувам. Зная, че повечето хора, като чуят за бъркани яйца си казват - *Е какво толкова?*, но повярвайте ми - има значение как ги приготвяте. Кремообразна текстура, наситен вкус и преглъщате със затворени очи. Няма как по-ясно да го опиша. Бърза и лесна рецепта, доказваща за милионен път, че най-простите ястия могат да бъдат и най-впечатляващите.

## **ПРОДУКТИ**

| Продукт                | Количество | Мярка |
| :--------------------- | :--------: | :---: |
| Пресни кокоши яйца     |     4      |  бр.  |
| Краве масло            |     5      |  гр.  |
| Зехтин                 |     5      |  мл.  |
| Морска сол - *мляна*   |  на вкус   |   -   |


## **ТЕХНОЛОГИЯ**

- Измиваме старателно кокошите яйца с топла вода, гъба за миене на съдове и препарат, след което ги подсушаваме.
- Чупим яйца в дълбока купа.
- Прибавяме морската сол и разбъркваме енергично, за около минутка, с помощта на вилица.
- Включваме котлона на максимална степен.
- Поставяме дълбоко канче с незалепващо дъно, удобна дръжка и вместимост около един литър в което разтапяме цялото количество краве масло. Не трябва да допускаме прегряване на маслото! Именно поради тази причина вдигаме периодично канчето от котлона и накланяме в различни посоки. Така маслото ще се разтопи, без да прегаря.
- Прибавяме зехтина. И отново повдигаме канчето и накланяме в различни посоки.
- В момента в който се появят първите балончета по дъното на канчето, веднага прибавяме разбърканите кокоши яйца с морска сол.
- С помощта на дървена шпатула започваме енергично разбъркване с едната ръка, докато с другата държим здраво канчето за дръжката. Процесът трае до момента, в който след шпатулата започне да остава по-трайна следа от която се вижда дъното на канчето. По повърхността яйцата трябва да изглеждат полу течни!
- Спираме с бъркането.
- Изключваме котлона.
- След десетина секунди вдигаме канчето от котлона, накланяме го на една страна и с помощта на шпатулата оформяме както ни харесва.
- След не повече от десетина секунди прехвърляме в чинията в която ще сервираме.

## **СЕРВИРАНЕ**

Консумират се топли. Избягвайте подправки или сосове за да се насладите на естествения аромат.
